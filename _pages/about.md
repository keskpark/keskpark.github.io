---
layout: single
title: "Kes päästab Tartu Keskpargi?"
permalink: /about/
author_profile: true
last_modified_at: 2021-04-19
header:
    og_image: /assets/images/kepik6nd.jpg
    overlay_image: /assets/images/kepik6nd.jpg
    caption: "CC BY-SA [Oop](https://commons.wikimedia.org/wiki/File:Kepik%C3%B5ndijad_Tartu_linna_tervisep%C3%A4eval_maskoti_juhtimisel_Keskpargis,_22._september_2012.jpg%20)"
---

Algatus "Päästame Tartu Keskpargi!" sai alguse 12. märtsil informaatikaõppejõud Anna Aljanaki [koostatud petitsioonist](https://www.change.org/p/tartu-linnapea-peatada-tartu-kesklinna-pargi-maharaiumist-selleks-et-süku-ehitada), mis nõudis Tartu linna Keskpargi maharaiumise peatamist. 

Petitsiooni ümber koondus kohe hulk toetajaid ning loodi [Facebooki kinnine grupp](https://www.facebook.com/groups/1056327784855045), millega liitus üle 100 liikme, nende seas arhitekte ja projekteerijaid, looduskaitsjaid ja maastikuarhitekte, eri valdkondade õppejõude, üliõpilasi ja lihtsalt aktiivseid linnaelanikke. Nüüdseks oleme kolinud oma arutelud ja tegevused avalikku gruppi ["Päästame Tartu keskpargi!"](https://www.facebook.com/groups/516548656373063), millega kutsume kõiki huvilisi liituma!

Sarnane petitsioon Kesklinna parkide hoonestamise vastu [koostati ka 2015. aastal](https://petitsioon.ee/tartupargid). See sai küll 2716 allkirja ja petitsioon anti linnale üle Kesklinna üldplaneeringu avaliku arutelu protsessis, kuid [sotsiaaldemokraatide, keskerakonna ja reformierakonna linnavalitsus](https://et.wikipedia.org/wiki/Tartu_linnavalitsus#2013._aasta_kohalikud_valimised) ignoreeris neid ja ülejäänud linnaelanike [eraldiseisvalt esitatud ettepanekuid](https://info.raad.tartu.ee/dhs.nsf/web/gpunid/GC22581C40021DC41C2257F4F00382E1C), milles nõuti Kesklinna parkide säilitamist.

Kesklinna üldplaneering [kehtestati vastuseisust hoolimata 10. juunil 2016](https://info.raad.tartu.ee/dhs.nsf/web/viited/gpunid/GC22581C40021DC41C2257FE3001F4AD0?OpenDocument). Hiljem kanti kesklinna üldplaneering sisuliste muudatusteta üle [linna üldplaneeringusse](https://www.tartu.ee/et/tartu-uldplaneering-2030-kehtiv) ning kultuurikeskuse ehitamine Keskpargi arvelt sai reformierakonna peamiseks valimislubaduseks 2017. aasta KOV valimistel.

Protest parki ehitamise pärast hakkas taas koguma hoogu 2020. aasta sügisel, mil linn teatas, et [kavatseb taotleda kultuurikeskuse ehitamiseks raha riiklikult tähtsa kultuuriobjektina](https://www.tartu.ee/et/sudalinna-kultuurikeskus) ning Kaubamaja kõrvale Keskparki veel ühe sama suure hoone ehitamine võib tõepoolest teoks saada.

Kuid Keskpargi suudame päästa ainult kõik üheskoos!